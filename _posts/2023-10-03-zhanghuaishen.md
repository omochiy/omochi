
---
layout: post
title: 张淮深碑
date: 2023-10-03
Author: 米糕
tags: [唐]
---

其叔故前河西节度，讳某乙。

侠少奇毛，龙骧虎步。

论兵讲剑，蕴习武经。

得孙吴、白起之精，见韬钎之骨髓。

上明乾象，下达坤形。

觏荧惑而芒衰，知吐蕃之运尽。

誓心归国，决意无疑。

盘桓卧龙，候时而起。

率貔貅之众，募敢死之师。

俱怀合辙之欢，引阵云而野战。

六甲运孤虚之术，三宫显天一之神。

吞陈平之六奇，启武侯之八阵。

纵烧牛之策，破吐蕃之国。

白刃交锋，横尸遍野。

残烬星散，雾卷南奔。

敦煌、晋昌收复已讫，时当大中二载。

题笺修表，纡道驰函。

上达天闻，皇明批览，龙颜叹曰：“关西出将，其虚也哉！”。

百辟欢呼，忭（bian，四声）舞称贺。

便降驲骑，使送河西旌节。

赏赉功勋，慰谕边庭收复之事，授兵部尚书万户侯。

图谋得势，转益雄豪，次屠张掖、酒泉，攻城野战，不逾星岁，克获两州。

再奏天阶，依前封赐，加授左仆射。

官高二品，日下传芳，史册收功，名编上将。

姑臧虽众，敕寇坚营，忽见神兵，动地而至，无心掉战，有意逃形，

奔投星宿岭南，苟偷生于海畔。

我军乘胜逼逐，虏群畜以川量；

掠其郊野，兵粮足而有剩；

生擒数百，使乞命于戈前；

魁首腰斩，僵尸染于蓁（zhen，一声）莽。

良图既遂，摅（shu,一声）祖父之沉冤。

西尽伊吾，东接灵武，

得地四千余里，户口百万之家，

六郡山河，宛然而旧。

修文献捷，万乘忻欢，

赞美功臣，良增惊叹。

便驰星使，重赐功勋；

甲士冬春，例沾衣赐。

转授检校司空，食实封二百户。
